Al giorno d'oggi, praticamente tutti i sistemi nelle economie sviluppate sono in larga misura dipendenti dal *software*, che risulta quindi essere ormai una componente essenziale e pervasiva delle nostre vite. La domanda che potremmo porci è quindi: *come scrivere un buon software*?

Prima di rispondere, dobbiamo risolvere un'altra questione, correlata in gran parte al funzionamento della nostra società, ovvero: *quanto costa un software*? In tal senso, possiamo subito affermare che il costo necessario a scrivere un software è, spesso e volentieri, di gran lunga maggiore rispetto a quello da sostenere per acquistare l'hardware sul quale tale software dovrà girare. Infatti, i costi non devono essere soltanto associati allo *sviluppo* del software, ma anche alla *manutenzione* ed *evoluzione* dello stesso. Di conseguenza, specialmente per sistemi software con un ciclo di vita "lungo", ovvero della durata di diversi anni (o decenni), i costi di manutenzione sono spesso anche di un ordine di grandezza superiori a quelli di sviluppo. La nostra domanda può quindi essere riformulata come:

> Come scrivere un buon software mantenendo i costi accettabili?

Ed è per rispondere a questa domanda che entra in gioco l'*Ingegneria del Software*.

## Come fallisce un progetto

I progetti software falliscono principalmente per due motivi. Il primo è legato alla *complessità sempre crescente*. L'aumento della complessità è legato alla crescente complessità dei sistemi, che devono essere sviluppati e rilasciati sempre più velocemente, e che devono integrare nuove capacità magari non previste in precedenza.

Il secondo è invece legato alla mancanza di un metodo di sviluppo. In altre parole, molte compagnie si addentrano nello sviluppo senza seguire metodologie o usare tool ben affermati e, di conseguenza, rendendo lo sviluppo del software difficilmente prevedibile e molto spesso più costoso del dovuto.

L'Ingegneria del Software permette quindi di rispondere a queste due problematiche, ovvero creare software in grado di rispondere ai mutevoli requisiti del mercato (o del cliente) mantenendo i costi e, più in generale, lo sviluppo sotto controllo. Possiamo quindi definire una serie di attributi che risultano essere essenziali per garantire una buona qualità del software.

* **Manutenibilità**: il software dovrebbe essere scritto in modo che sia possibile modificarlo per adattarlo a requisiti mutevoli nel tempo.